---
layout: post
title:  "Li «regul de Stief»"
date:   2024-12-12 19:01:00 +0100
categories: occidental
---
Li caracteristica max prominent de Occidental es li algoritme facil quel permisse li derivation regulari de centenes de paroles international: li regul de Wahl. It es complementat in li lexico per un selection cuidosi de radicas verbal, talmen que derivates natural es obtenet o per transformation regulari (*decider > decision*) o per un radica quel ja contene li tema perfectic (*acter > action*).

It monstra se per analise e experimentation que li númere de verbes de ti ultim «perfectic» tip posse esser reducet per changear li regul de derivation, sin adjunger significant complexitá. Che Discord, u yo presentat li resultate de ti labor in octobre, it ha esset baptisat «regul de Stief»:

- Forstreca li *-r* o *-er* del infinitive.
- Si li reste fini per ...
    - *-s, -t, -x*: null change.
    - *-d*: *-d* deveni *-s*.
    - un altri líttere: adjunge *-t*; *-b/-g* ante it deveni dur: *-p/-c*.

Li liste de exceptiones contene tis del regul de Wahl except li verbes *tener (sub**tent**ion)* e *docer (**doct**)*, queles deveni regulari; adplu adjunge se *currer (**curs**iv), herer (ad**hes**ion), opiner (**opin**ion), rebeller (**rebell**ion), graver (**grav**ura) e nocer (**noc**iv)*.

Ti regul es compatibil con omni verbes ja existent in Occidental: Si li regul de Wahl produce un tema perfectic corect, on va obtener li sam forme per aplicar li nov regul. Adplu, paralelmen, it permisse mult verbes alternativ, queles es ne solmen plu curt e levi in conjugation, ma anc li base de ancor plu mult derivates til nu ne regularimen possibil in Occidental, precipue del tema presentic. Exemples: *absorpter > absorber (absorbent; absorption), acter > ager (agente, agende; action), consumpter > consumer (consumente, consumibil; consumtion), corecter > coreger (coregibil; corection), covrir > coverer (covertura, decoverte), ducter > ducer (reducibil, producente; duction), electer > eleger (elegibil; election), ofertar > oferer (oferte), protecter > proteger (protegete; protection)*.

Ti nov regul es null grand revolution e ne vole ni posse regularisar li tot sistema verbal; totvez, it es un alternative al regul de Wahl quel sembla aproximar Occidental ancor un poc plu a su scope de naturalitá con regularitá.
