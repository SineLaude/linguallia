---
layout: post
title:  "Proto-Occidental de 1906"
date:   2025-01-05 15:00:00 +0100
---
Li sequent textu es un traduction ex li libre francesi [*Les nouvelles langues internationales*](https://fr.wikisource.org/wiki/Fichier:Couturat,_Leau_-_Les_nouvelles_langues_internationales,_1908.pdf) («Li nov lingues international») de L. Couturat e L. Leau (1908; capitul «Idiom Neutral», pp. 52-53).

It resuma un lingue-projecte elaborat de Edgar de Wahl e publicat in 1906 in numeró 6 del revúe *Progres* de Waldemar Rosenberger, creator de Idiom Neutral. Li lingue ci describet es sovente nominat *Auli* («auxiliari lingue») o, retrospectivmen, *Proto-Occidental*.

---

Li alfabete composi se ex li 25 lítteres del alfabete roman, includente **y**, quel conta in sam témpor quam vocale (*u* francesi) e quam consonante (*j* german). Ultra to existe du digrafes: **ch** (*tch*) e **eu** (*eu* F., *ö* D.), e un diftong: **au** (*au* D.); **c** pronuncia se *k*, except avan **e, i, y**, u it pronuncia se quam *s* «con li punta del lingue ínter li dentes»; **s** pronuncia se *z* ínter 2 vocales; e on duplica it in ti casu si it deve haver li son dur. Quam in *Neutral*, li accentu es ante li ultim consonante. Li articul definit es **l** (*sic!*), li articul índefinit es **un**. Li *plurale* forma se per **-s** pos un vocale o **c**; e per **-es** pos li altri consonantes.

Li gradus de comparation es indicat per **plu, l plu; minu, l minu**.

Li *numerales* es tis de *Neutral* except: **cinque, dece, unce** = **deceun** (11), **duce** = **decedu** (12), **trice** = **decetri** (13), **quatorce** = **decequator** (14), **dececinque** (15); **duente** (20), **triente** (30), etc.; **cente**.

Li *pronómines personal* have du casus, li nominative e li casu índirect (dative-acusative): **eo, me; tu, te; il, le; ila, la; id; noi, nos; voi, vos; ili, les** (*m. n.*); **las** (*f.*); li reflexive es **se**. Li *pronómines possessiv* es tis de *Neutral*. Li pronómines interrogativ-relativ es: **qui, que, quel, qual, quant; porqué** = *proquó*, **como** = *qualmen, quam*; **onde** = *u*. Li índefinitis: **alqui** = *alquel, alqui*; **alque** = *alquo*; **null** = *null, nequel, nequi*; **nunca** o **jamas** = *nequande*.

Li verbes have un conjugation triplic dependent del vocale ligativ **a, e, i**, quel on adjunge al radicale: **ama, perde, fini**. Ti vocale ligativ va esser indicat in li dictionarium.

Infinitive|**amar**|**perder**|**finir**
Indicative presente|**ama**|**perde**|**fini**
Preterite|**amá**|**perdí**|**finí**
Futur|**amará**|**perderá**|**finirá**
Conditionale|**amaría**|**perdería**|**finiría**
Participie activ|**amant**|**perdent**|**finient**
Participie passate passiv|**amat**|**perdit**|**finit**

Li témpores índirect del active es composit per li auxiliare **aver**; e omni témpores del passive per li auxiliare **esser**.

Existe 10 verbes ínregulari ye li formes del preterite o del participie passiv: **aperir, covrir, dicer, facer, morir, offrir, poner, tener, vider, voler**.

Li adverbie es identic al adjective, ma si necessi it posse prender li sufixe **-men**: **talmen**.

Li adjectives derivat de substantives forma se per li sufixes general **-al** e **-ar** (**natural, elementar, regular**); per li sufixe **-in** por marcar similitá: **infantin, canin**; per li sufixe **-at** por marcar possession: **barbat**; per li sufixe **-bil** o **-bl** por marcar possibilitá; etc.

Por li nómines derivat de verbes existe du species de sufixes: tis aplicat al radica verbal (sin vocale ligativ), a saver **-or, -id**: **amor, valid**; e tis aplicat al participie passiv (radica del supine latin), a saver **-or, -iv, -ion**: **orator, oration, vocativ**.

Existe circa 50 verbes queles conjuga se regularimen, ma possede un duesim radica por li derivates con **-or, -ion, -iv**; exemple: **mitter, miss-ion; leger, lect-or; currer, curs-iv**.

In summa, quam sr. de Wahl remarca self, por posser conjugar un verbe, it «sufice» conosser per memorie *tri* formes: li infinitive e li 2 participies. Sin dúbite on va trovar les in li dictionarium, quam in latin!

In derivation, li finales **a, e, o** desapari, ma li finales **i, u** subsiste. In composition, on usa **i** quam vocale ligativ.
