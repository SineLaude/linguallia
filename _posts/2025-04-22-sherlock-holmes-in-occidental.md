---
layout: post
title:  "Sherlock Holmes in Occidental"
date:   2025-04-22 23:30:00 +0200
---
Vi un traduction de «How Watson Learned The Trick» ([Wikipedia](https://en.wikipedia.org/wiki/How_Watson_Learned_the_Trick)), un curt parodie pri Sherlock Holmes, scrit de Arthur Conan Doyle self in 1924.

Un version audibil trova se che [YouTube](https://www.youtube.com/watch?v=aBUsCHAOUm0).

---

## Qualmen Watson aprendet li tric

Watson hat observat su compane atentivmen li tot témpor desde que il hat sedentat se al table de dejuné. Holmes, levante li ocules, captet su regarde.

«Nu, Watson, pri quo tu pensa?», il questionat.

«Pri te.»

«Me?»

«Yes, Holmes. Yo pensat quam superficial es tui trics, e quam marvelosi it es que li publica ancor interessa se pri les.»

«Yo concorda totmen», dit Holmes. «In facte, yo memora har fat un tal remarca self.»

«Tui metodes», dit Watson con severitá, «aquisi se tre facilmen.»

«Sin dúbite», Holmes respondet, subridente. «Fórsan tu self va dar un exemple de ti metode de rasonament.»

«Con plesura», dit Watson. «Yo posse dir que tu esset tre preocupat quande tu levat te ho-matine.»

«Excellent!», dit Holmes. «Ma qualmen tu ha posset saver to?»

«Pro que, normalmen, tu es un mann tre nett e totvez tu ha obliviat rasar te.»

«Bon Deo! Quam astut!», dit Holmes. «Yo havet null idé, Watson, que tu es un elev tam talentat. Esque tui ocul aquilin ha decovrit ancor altricos?»

«Yes, Holmes. Tu have un cliente nominat Barlow e til nu tu ne ha successat in su casu.»

«Bon Deo, qualmen tu posset saver?»

«Yo videt li nómine sur su coverte. Pos har apertet it, tu gemit e intascat it, rugante li fronte.»

«Admirabil! Tu es vermen atentiv. Alquel altri punctus?»

«Yo time, Holmes, que tu ha comensat speculation financial.»

«Qualmen tu ha remarcat to, Watson?»

«Tu apertet li jurnale al págine financial e exclamat pro interesse.»

«Nu, to es tre astut de tui parte, Watson. Ancor altricos?»

«Yes, Holmes, tu ha vestit te per tui mantó nigri vice tui chambre-robe, quo pruva que tu expecta strax un visitator important.»

«Ancor altricos?»

«Yo have null dúbite que yo vell posser trovar ancor altri punctus, Holmes, ma yo va dar te solmen ti pocs por monstrar te que in li munde es anc altri homes qui posse esser tam astut quam tu.»

«E quelc minu astutis», dit Holmes. «Yo admisse que ili es poc, ma regretabilmen, mi car Watson, yo deve contar te ínter les.»

«Quo tu vole dir per to, Holmes?»

«Nu, car compane, yo time que tui conclusiones ne esset tam felici quam yo vell har desirat.»

«Tu vole dir que yo errat.»

«Un poc, yo time. Lass nos tractar li punctus in lor órdine: Yo ne rasat me pro que yo ha inviat mi rasuore por far acutar it. Yo vestit me per mi mantó pro que, ínfelicimen, yo have un incontra temporan con mi dentist. Su nómine es Barlow e li lettre esset por confirmar li rendevú. Li págine pri cricket es apu ti pri financie e yo apertet it por vider ca Surrey prevale contra Kent. Ma ples continuar, Watson, ples continuar! It es un tric tre superficial, e sin dúbite tu va aquisir it bentost.»
