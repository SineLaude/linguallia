---
layout: post
title:  "Tri radicas queles yo vell changear"
date:   2024-12-18 13:00:00 +0100
---
Essente membre del comunité de Occidental ja desde presc du annus, yo continua apreciar nor lingue pro multissim bon decisiones in su vocabularium e structura general. In sam témpor, un micri númere de casus existe u, pos long reflection, yo crede vermen que noi posse haver plu bon alternatives in li radicarium.

## 1. image > imágine

Ti-ci parol coresponde al latin *imāgō, -inis*; noi deriva li paroles *imaginar*, *imagination* e *imaginari*, ma de quo? In facte, tis have li radica separat *imagin-*, quel nequande sta sol.

Pro quo alor ne usar ti radica anc por li basic substantive, *imágine* vice *image*, just quam in li casus de *orígine* o *vertígine*?

## 2. trincar > bever

Li verbe *trincar* es de orígine germanic e trova se anc in lingues romanic, u it relate plu specificmen li consumtion de alcohol. To significa que li radica self es sat international, ma ne su sense.

Li alternative *bever* permisse li formation de derivates con visibil similitá a paroles natural: *bevage* (A *beverage*, F *breuvage*), *bevuore* (F *abreuvoir*, P *bebedouro*).

## 3. fox > vulpe

Simil al casu de *trincar*, li nómine de ti animale es germanic benque li radica latin vell permisser un bon derivate conosset in pluri lingues: *vulpin*.

Yo proposi dunc que li *vulpe* mey unir se con li altri canines (lupos, canes) per adopter un nómine latin. Qui vole parlar pri li danse *foxtrott*, ti va continuar usar ti parol international in omni casu!
